Andrij: (niepewnie, chrząkając) Słuchaj, mogę zapytać?
Damian: (odwraca się do Andrija) No, śmiało.
Andrij: Słuchałeś, że musimy podpisać nowe umowy?
Damian: Słyszałem.
[Śmieszny błąd, ale nie będę poprawiać, bo to może go zawstydzić.]
Andrij: (próbuje sobie przypomnieć słowo) Tam jest coś o medycznym…, ZUS chyba.
Damian: Ubezpieczenie zdrowotne.
Andrij: Aaaa. I to standardowo?
Damian: Tak, to normalna umowa.
Andrij: (z ulgą) Uff. Dziękuję! Bo wiesz, w każdym kraju swoje zasady.
Damian: (kiwa głową) Rozumiem. Na początku jest trudno, boisz się, że popełnisz błąd.
[Pamiętam swoje doświadczenia z dzieciństwa w Anglii. Było mi trudno na początku w angielskiej szkole.]
Andrij: (zdziwiony) Właśnie! Dokumenty, formalności… i jeszcze ten język polski.
Damian: (uśmiecha się) Nie taki prosty, jak się wydaje?
[Posługiwać się obcym językiem w urzędzie, czytać umowy… to stresujące doświadczenie. Pamiętam stres rodziców, też przez to przechodziliśmy. Tylu Polaków wyemigrowało i miało te same trudności.]
Andrij: (kiwa głową) Trudny! To znaczy na początku niby łatwy, ale jeśli chcesz mówić jak Polak, to duuużo czasu trzeba. O, a może chciałbyś przyjść na spotkanie naszego klubu?
Damian: Jakiego klubu?
Andrij: Zorganizowali taki klub dla młodzieży z Ukrainy.
Damian: Kto zorganizował?
[Nie do końca rozumiem, o kogo chodzi]
Andrij: (zadowolony) Ja z kolegami i koleżankami.
Damian: Fajnie! I co robicie?
Andrij: (podekscytowany, mówi szybko) Mamy różne spotkania i zajęcia. Trochę dla zabawy, ale też się uczymy. Języki na przykład. Mamy zajęcia z języka polskiego i klub dyskusyjny po angielsku. I jeszcze takie spotkania, kiedy odkładamy telefony. I w gry gramy! I warsztaty fotograficzne!
Damian: Oooo. Naprawdę dużo tego! Fajnie. A gdzie się spotykacie?
Andrij: W centrum udało się wynająć pomieszczenie.
Damian: Nieźle! Jak wam się udało znaleźć takie miejsce? Musi być drogie!
Andrij: To cała historia. Najpierw był taki klub w Fundacji, która pomaga uchodźcom. Ale te zajęcia były nudne.
Damian: Jak w szkole? Podręczniki, standardowe tematy? Znam to. „Opowiedz o swoich wakacjach”. (udaje, że ziewa) Nuuudy!
Andrij: Aha! Oni nie rozumieli, czemu jesteśmy niezadowoleni. I my z kolegami z koleżankami poszli do organizatorów i powiedzieli, że chcemy sami sobie zajęcia zorganizować. Chcemy uczyć się po prostu… gadać. Wzięliśmy sprawę w swoje ręce. Potem ta Fundacja straciła pomieszczenie. I my szukali bardzo długo nowego.
Damian: Długo szukaliście?
Andrij: No tak, to nie było proste.
Damian: Aha.
[Trudno jest znaleźć nowe miejsce za granicą. Pamiętam, jak z rodzicami musieliśmy zmienić mieszkanie w Anglii – to było bardzo stresujące.]
Andrij: Z początku w bibliotece się udało. Ale nie mogliśmy tam głośno rozmawiać.
Damian: Mało komfortowe.
Andrij: (przytakuje) Yhm. Potem szukali w domach kultury, do urzędu miasta pisali.
Damian: I nic?
Andrij: Wiesz, oni długo myślą. A my byli… nooo jak bezdomni i musieli już mieć dach nad głową. (śmieje się) Ale dużo też pisali postów w Internecie. Szukali sponsora. I udało się! Mamy… (zastanawia się nad wymową, sylabizuje) pie-nią-dze!
Damian: Tak, pieniądze (wymawia starannie). Odmawiali wam, a wy dalej szukaliście. No i teraz macie dużo doświadczenia w takich sprawach. Gratulacje!
[Fajnie, że stara się mówić po polsku. Moim rodzicom było trudno nauczyć się języka, ale też starali się sobie radzić w Anglii, najlepiej jak umieli.]
Andrij: Dzięki! Oczywiście, są detale. Ale w efekcie tak. Chyba musimy już zamykać. Mam 10 minut, bo autobus odjedzie. A może chcesz się spotkać nie w pracy? Na kawę?
Damian: Jasne! Chętnie się dowiem więcej o waszym klubie.
